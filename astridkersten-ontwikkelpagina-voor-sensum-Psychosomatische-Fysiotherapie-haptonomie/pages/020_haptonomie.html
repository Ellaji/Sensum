<h1>Haptonomie</h1>
<p>
  Haptonomie gaat over voelen en aanraken. Twee eigenschappen die in onze op
  denken gerichte wereld vaak weinig aandacht krijgen. Als je erbij stil staat besef je
  dat we de hele dag door voelen: je handen voelen warm of koud, je voelt de
  spierspanning in je lijf, je ervaart gevoelens van blijdschap of verdriet, de wind
  door je haren, de regen op je huid en zoveel meer.
</p>
<p>
  We zijn in ons leven vaak zo bezig met de verwachtingen van anderen en de
  drukte van alledag dat we het contact met ons voelen soms kwijtraken. We gaan
  over onze grenzen, zorgen beter voor anderen dan voor onszelf, hebben moeite
  om stil te staan of maken geen tijd meer voor de dingen waar we blij van worden.
</p>
<p>
  De haptonomische begeleiding is gericht op het terug in contact komen met
  je lichaam en de signalen die je lichaam geeft. Je gaat weer voelen wat er van
  binnen speelt en leert hiernaar te luisteren en handelen. Het aanwezig zijn in het
  moment, het ontdekken van grenzen en het leren vertrouwen op je eigen
  behoeften kunnen doelen zijn binnen de behandeling. Het denken en voelen
  kunnen zo weer met elkaar in evenwicht komen. Haptonomie werkt met
  gesprekken, aanraking en oefeningen.
</p>